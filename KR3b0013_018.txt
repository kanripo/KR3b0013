# -*- mode: mandoku-view; -*-
#+TITLE: 虎鈐經
#+DATE: 2015-08-24 23:02:42.308749
#+PROPERTY: ID KR3b0013
#+PROPERTY: BASEEDITION WYG    
#+PROPERTY: JUAN 卷十八
<pb:KR3b0013_WYG_018-1a>¶
欽定四庫全書¶
　虎鈐經卷十八　　　　　　宋　許洞　撰¶
　　天第一百七十七　　　地第一百七十八¶
　　虹蜺第一百七十九　　雷霆第一百八十¶
　　戰候第一百八十一　　雜占第一百八十二¶
　　占風統論第一百八十三¶
　　五音占風第一百八十四¶
　　刑殺占風第一百八十五¶
<pb:KR3b0013_WYG_018-1b>¶
　　十二位占風第一百八十六¶
　　占逆風第一百八十七¶
　　風雨雜占第一百八十八¶
　　八節占風第一百八十九¶
　　　天第一百七十七¶
天裂(一作/制)于敵上者敵人自亂之兆也天色如血兵戰¶
之兆也天雨甘露所雨之地兵大勝也雨雖在敵敵敗¶
也在我軍避之天雨魚鼈在敵敵敗也在我亦當避之¶
<pb:KR3b0013_WYG_018-2a>¶
天雨血在敵急擊之可勝也在我避之或在我彼兩界¶
者將大血戰吏士俱傷天雨絮及粟在敵敵㓙在我避¶
之天雨海島毛大亂之兆也天雨毛所雨之地大將信¶
任邪謀也若煙非煙慶雲也雲開有徳若星非星歸邪¶
也歸邪有人若霧非霧泣軍也泣軍多殺將若雷非雷¶
天鼓也天鼓多敗軍不雲而雨天泣也天泣多覆國凡¶
天下之事變異於人者急慎之¶
　　　地第一百七十八¶
<pb:KR3b0013_WYG_018-2b>¶
地裂者兵戈之兆也營中地生錢者下謀叛也急備之¶
營中地上生毛者吏士多亡敵嚴令防之軍在野營地¶
震者有灾星到也營地生五谷者將士有喜慶大將有¶
封邑營中地色忽變黄者大慶之兆也營中地忽拆裂¶
有軍敗將死也急移營避之地忽陷者主將破滅之兆¶
也營中地忽生血者賊来急速避之城中與營内山忽¶
有夜崩者吏士欲分散移營避之屯兵之城山春崩者¶
敵来伐城山夏崩者有大水至山秋崩者有暴兵至山¶
<pb:KR3b0013_WYG_018-3a>¶
冬崩者軍民飢結營之地吼如雷者敵来急速備之流¶
水無故絶者設伏兵至水忽赤如血者軍士欲自亂急¶
備之¶
　　　虹蜺第一百七十九¶
攻敵人之城有虹蜺屈曲從外入者三日内城屠五色¶
虹蜺飲軍井者大㓙移營避之虹蜺垂營中者亦敗兆¶
也五色虹蜺繞城城中將亂急攻之白虹見於軍上者¶
軍敗流血白虹貫中師不可出白虹繞城而不匝者從¶
<pb:KR3b0013_WYG_018-3b>¶
不匝處攻之必拔矣繞城而匝者即俟從漸錯處攻之¶
赤虹從天直垂地者所垂之地敵兵至十一月屈虹出¶
破軍敗將天有白虹如霧者營中防姦賊及兵將反黑¶
虹所見之地大水到其處利於髙處置營赤虹半隠雲¶
上有火灾亦當敗黄虹在營上吏士多驚撓青虹亦如¶
之不為灾¶
　　　雷霆第一百八十¶
營中雷折木者大將㓙利修軍政春三月内甲子乙丑¶
<pb:KR3b0013_WYG_018-4a>¶
戊寅辛夘戊午有雷及霹靂下石殺人者軍在野營將¶
有大戰一月内應之雷一聲而止者將軍有重令行將¶
戰之時雷聲自我陣後起漸漸入敵者必勝也隨其聲¶
而擊之吉從敵震迅而来者㓙也急抽兵避之天陰不¶
雨雷霆在我軍上隨而擊之者大勝也合戰之時大雷¶
一聲而止先動者勝渾渾圓長者從来處吉聲四起東¶
西南北不定者軍有大血戰兩軍傷大雷疾速自我入¶
敵者勝也自敵来㓙霹靂當牙帳急搜檢(一作/驗)之營中¶
<pb:KR3b0013_WYG_018-4b>¶
有姦人為賊應亦慮暴兵至或夜半無雲而雨者吏士¶
不從軍令也火急施恩布惠(一作/講我)以禳其禍¶
　　　戰候第一百八十一¶
交戰之時五色采旗掣拽不動者大勝候也敵强力戰¶
慎不可追之臨戰之時鼙鼓之音鳴于常者勝候也角¶
聲清激者勝候也風不起而旌旗悠揚前指敵陣者勝¶
候也馬驕嘶而喜躍欲進者勝候也牙帳無故倒折者¶
敗候也鼙鼓之音重濁不上徹者敗候也角聲洪濁不¶
<pb:KR3b0013_WYG_018-5a>¶
清潔者敗候也焦而四亂者敗候也横而不圓者内亂¶
將發旌旗撩亂不整者敗候也馬亦多驚嘶退縮者敗¶
候也臨陣之際勝敗之候能詳審者善矣¶
　　　雜占第一百八十二¶
結營之地天火焚其林墅者賊兵疾到火無故自發焚¶
其帳幕者有大水到溪澗中水忽出主有陰賊到其地¶
㓙移營避之或出軍之時或將戰之際有兔及麋鹿之¶
類走過者忽殺之勝兆也營中黄龍見者大勝也營中¶
<pb:KR3b0013_WYG_018-5b>¶
山池沼溪澗忽自然自外而入者士卒凌主將龍鬬營¶
中及左右者賊大至亦防大水羣虵集營前道上者有¶
急兵至營中竹樹忽然生血者大將有重憂營中不雨¶
而樹濕者賊兵起營中忽得五色魚者勿殺之殺則大¶
水立至不然暴兵到有魚上下于樹者水亦至急移營¶
髙處避之鷄有重距重翼飛来營内者勝兆也殺則大¶
㓙兩軍相當遙見敵上有龍者不出一月敵當大敗大¶
尿溺營前大道者移營避之有灾至營中馬忽驚嘶者¶
<pb:KR3b0013_WYG_018-6a>¶
即起卒兵立具兵器備之恐賊潛到馬前營生角者多¶
殺傷馬毛無故而赤主將灾也將帥之馬夜無故嘶者¶
其主㓙城忽出水者賊兵相侵䑕嚙(一作/齧)甲胄及兵器¶
者損吏士也䑕羣行即有大水䑕頻出軍中防叛逆虎¶
狼入營者賊兵至傷人大㓙¶
　　　占風統論第一百八十三¶
凡灾風之来多有殺氣克日濁塵飛埃蓬勃四起也凡¶
祥風之来多與佳氣併而日色清朗天氣涼索令鳴條¶
<pb:KR3b0013_WYG_018-6b>¶
去地少髙不動塵而過也¶
　　　五音占風第一百八十四¶
宫風聲如雷吼空中(一作/風)商風聲如驅羣羊徵風聲如¶
奔馬羽風聲如擊濕鼓角風聲如千人子午為宫丑未¶
寅申為徵夘酉為羽辰戌為商巳亥為角宫風發屋拆¶
木米貴来年兵起徵風發屋折木四方有急羽風發屋¶
折木米貴(一作/情&KR0008;)商風發屋折木主兵角風發屋折木急¶
鬬戰¶
<pb:KR3b0013_WYG_018-7a>¶
　　　刑殺占風第一百八十五¶
嵗月日時干陽徳自處陰徳在干合嵗月日時子刑夘¶
夘刑子丑刑戌戌刑未未刑丑丑刑巳巳刑寅(一作/申)辰¶
午酉亥各自相刑子丑寅巳申為上刑夘寅巳為下刑¶
大風從三刑上来官軍克大寒大克小寒小克風從刑¶
下来禍從刑上来福從三刑為上從自刑為下¶
　　　十二位占風第一百八十六¶
申子為貪狼主欺紿不信已賊遇盜賊主攻刼巳酉為¶
<pb:KR3b0013_WYG_018-7b>¶
寛大主福禄賞賜衆宴酒食主貴人君子亥夘為陰賊¶
主戰鬬殺傷謀反大逆殺人之事寅午為㢘宜(一作/貞)主¶
賔客禮樂嫁娶圖儀誠信丑戌為公正執仇怨主兵辰¶
未為奸邪主欺慢人貪狼之日風從寛大来仍以貪狼¶
參説吉㓙他皆倣此有殺氣從三刑上来或五墓上来¶
有伏兵不戰必克¶
　　　逆風第一百八十七¶
蓬勃四起或自上来觸地此逆風也暴兵至寅時發主¶
<pb:KR3b0013_WYG_018-8a>¶
人逆辰時發客逆午時發親戚逆申時左右逆黄昏發¶
外賊逆宫日風從角上来卒急有兵圍至月中折木者¶
城陷羽日風喧喧日無光深霧兵圍城客克商日風從¶
四季上来關梁不通路色陰賊日風從陰賊上来大寒¶
日(一作/賊)日相殺¶
　　　風雨雜占第一百八十八¶
攻城圍邑經旬不雷雨者城中有備疾去之出征之日¶
細雨沐兵捷之徵也若大風雷雨不見日辰午戌亥自¶
<pb:KR3b0013_WYG_018-8b>¶
刑之日兵家大忌也臨戎之際忽来陰氣旁勃牙杠折¶
陰不見日旌旗抑揚此敗徵也慢風與氣從敵所俱来¶
我勝急擊之反是則㓙旌旗翬翬(一作/暈)順風搖曳舉向¶
賊者即擊之勝也大將牙旗之日風勢順動旌旗前指¶
鼙鼓之音清亮此勝兆也持此可以勝安定三軍之心¶
風施塵如穗如虵形屈屈来様者㓙急備之風来卑而¶
掃地者敵兵至速髙則来緩營中大風折木者大將失¶
位風無常而無定者賊即至合戰之際大風晝昏揚塵¶
<pb:KR3b0013_WYG_018-9a>¶
衝敵大勝反是㓙兵初至所伐之城天色陰翳又無風¶
而細雨涳濛者軍將敗若初臨敵而大雷雨隠而至者¶
大勝之兆也有旋風入營折絶旗幟干戈次壊帳幙必¶
有盜賊入營將死¶
　　　八節占風第一百八十九¶
候風之次(一作/發)常于其節寅時候之立春之日位應艮¶
宫本宫綽綽然和風徐徐而至者此之謂條風也風自¶
人門起者軍民不利也春分之日位應震宫本宫風来¶
<pb:KR3b0013_WYG_018-9b>¶
抑之非低颺之非髙習然得風者此之謂明庶風也明¶
庶風應候軍民寧泰之兆也風自金門起者軍民不利¶
也立夏之日位應巽宫本宫風至陶陶然圓緩而不散¶
亂者此之謂清明風也清明風應候軍民寧泰之兆也¶
風自天門起者軍民不利也夏至之日位應離宫本宫¶
風薰然融和而普者此之謂景風也景風應候軍民寧¶
泰之兆也風自水門起者軍民不利也立秋之日位應¶
坤宫本宫風来暢而愉(一作/渝)者此之謂涼風也涼風應¶
<pb:KR3b0013_WYG_018-10a>¶
候軍民寧泰之兆也風自鬼門起(一作/来)者軍民不利也¶
秋分之日位應兊宫本宫風来肅然者此之謂閶闔風¶
也閶闔風應候軍民寧泰之兆也風自木門而起者軍¶
民不利也立冬之日位應乾宫本宫風潔清瑩爽而至¶
者此之謂不周風也不周風應候軍民寧泰之兆也風¶
自土門起者軍民不利也冬至之日位應坎宫本宫風¶
来凄涼不怒者此之謂廣漠風也廣漠風應候軍民寧¶
泰之兆也風自火門起者軍民不利也風之来也順者¶
<pb:KR3b0013_WYG_018-10b>¶
為祥逆者為妖皆由人志正邪然後通天地鬼神之心¶
也是以八節之首日而占之可以知其吉㓙矣行師者¶
能以順正之道應乎天欲風之不祥也其可得乎¶
　¶
　¶
　¶
　¶
　虎鈐經卷十八¶
